---
layout:     post
title:      November a legjobb hónap [updated]
created_at: 2008-11-06 09:31:31.819673 +01:00
author:     LacKac
author_uri: http://lackac.hu
--- 
November az év legjobb hónapja. Persze elfogult vagyok, mert a születésnapom is ebben van, de esetünkben most az a lényeg, hogy érzésünk szerint [egy igazán jó meetupnak](http://www.meetup.com/budapest-rb/calendar/8974126/) nézünk elébe. Négy előadásra számíthatunk, amiből az egyik még egyeztetés alatt áll. Érdekesebbnél érdekesebb témák lesznek, melyekből kettőt egy Googlenél dolgozó honfitársunk fog előadni.

### A témák

Kádár Tamás *IRC botok Ruby alapokon* témában fog előadni. Magam is foglalkoztam a témával pár éve, igaz inkább IRC adminisztrációs oldalról, de mennyivel egyszerűbb lett volna a dolgom, ha tudom akkor, amit most ő tud (vagy egyáltalán lett volna ilyen).

Érdi Bálint az *Aspect Oriented Programming* Ruby-ban való alkalmazásáról fog nekünk beszélni. Érdekes téma, ami mostanában mégsem kap elegendő figyelmet. Pedig a Ruby nyelv igazán alkalmas a koncepció gyakorlatba ültetésére, az előadásában azt is meglátjuk hogyan.

A harmadik előadás <del>egyelőre egyeztetés alatt áll. Reméljük az illető el tudja vállalni a novemberi alkalomra. A téma az ő esetében</del> *Rails alkalmazás monitorozás* <del>lenne</del> lesz. Hárdi János végül elvállalta a novemberi alkalmat, ahol a monit programon keresztül mutatja be, hogy hogyan kísérhetjük figyelemmel alkalmazásunk összetevő elemeinek működését.

Szabó Péter egyből két témával is készül. Ki kell használni, hogy épp itthon lesz, és nem a [svájci irodában épít Google birodalmat](http://www.origo.hu/techbazis/20080310-latogatas-a-google-zurichi-kozpontjaban.html). Egyik témájában a BME matematikus oktatásban használt *ruby szkript kiértékelő rendszer* kerül bemutatásra, amiben igen sok különböző eszköz kerül felhasználásra. Jó lesz látni hogy áll össze a kép. E mellett pedig egy másik érdekes problémáról beszél, nevezetesen hogy *hogyan lehet többszintű zárójeles kifejezéseket értelmezni* rubyval.

Csupa érdekes téma, és az előadások után várhatóan még érdekesebb beszélgetések lesznek. Mi már izgatottan várjuk, gyertek ti is. Részletes program a [meetup oldalunkon](http://www.meetup.com/budapest-rb/calendar/8974126/), itt tudjátok az RSVP státuszotok is beállítani, amit tegyetek is meg, hogy láthassuk hány emberre számíthatunk.
