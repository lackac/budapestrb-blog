---
layout:     post
title:      Első nem saját UserVoice javaslat
created_at: 2009-03-12 12:00:00.0 +01:00
author:     LacKac
author_uri: http://lackac.hu
---
Kevés reménnyel látogattam meg a [UserVoice][1] oldalunkat, azt gondoltam, hogy most sem látok majd semmi változást, legfeljebb azokat a javaslatokat és szavazatokat, amiket még én raktam fel. Meg azt a pár szavazatot, amit legfeljebb rajtam kívül még két ember hozott össze. De nem. Ehelyett azt láttam, hogy a szavazatok száma is nőtt egy picit, és *van egy új javaslat*: **Hasznos Rails plugin-ekről, tervezési mintákról**.

[1]: http://bprb.uservoice.com/

Örülök neki, hogy nem volt mégsem hiábavaló a UserVoice regisztrációnk. Gyorsan le is zártam azt a témát, ami már előkerült (Merb), és bejelöltem azokat, amiket a közeljövőben tervezünk. Az új javaslatra is adtam pár szavazatot, mert tényleg jó lenne, ha szó esne tervezési mintákról és azokról a pluginekről / gemekről, amiket a projektjeitekben használtok. Ha esetleg valaki felkészülne ebben a témában jelezze felénk, és berakjuk valamelyik hónapra.

### A többi javaslatról

A *CouchDB*-t a [Bibliaolvasó](http://bibliaolvaso.hu/) fejlesztése során [próbáltam ki](http://lackac.hu/2009/01/19/bibliaolvaso), így tudnék beszélni a vele szerzett tapasztalataimról, de őszintén szólva ezek inkább csak kezdő lépések voltak. Jobb lenne, ha valaki hozzáértőbb tartana róla egy előadást, mivel nekem is vannak még fehér foltok. Mindenesetre ez egy olyan téma, amit előbb-utóbb fel akarunk venni a repertoárba.

A *Haml-ről és Sass-ről* már többször szó esett, de inkább csak kitérőként. Akik használják, azok tudják, hogy mennyire leegyszerűsíti a HTML-el és CSS-el való munkát. Úgy gondoltuk hasznos lenne végre egy egész előadást is szánni rá, ezért ha minden jól megy a következő meetupon ez lesz az egyik téma.

A *JRuby* egy másik olyan téma, amiről már sokszor szó esett. Nekem is és másoknak is vannak tapasztalataink vele. Virgóban vannak JRuby-val üzemeltett projektjeink, aminek a deploymentjét csak nemrég sikerült megfelelően automatizálnunk. Mélyebb beszámolóra még nem vállalkozott senki. Saját tapasztalatainkból össze tudnánk rakni valamit, de őszintén szólva a JRuby minden héten meglep valami furcsasággal, ami elveszi az önbizalmam. Törődést igénylő jószág, na.

Végül *deployment megoldások*. Erről nagyon sokat lehetne beszélni. Capistrano, Mongrel, NginX, Apache, Phusion Passenger, Memcached, Tomcat, MRI, Ruby1.9, JRuby. Csakhogy néhány érinthető témakört említsek. Ez talán fontosabb és érdekesebb téma, mint a JRuby, illetve a JRuby-nál előbb elő kellene kerüljön. Tudjuk, hogy vannak magyar Rubys projektek, élesben futó weboldalak. Biztos üzemelnek valamitől... *Gyertek elő és meséljetek magatokról!* Hogy csináljátok?

### Ki adhat elő?

**Bárki.** De tényleg. *Nem kell expertnek lenned.* Mégcsak abban a témában sem, amiről előadsz. A lényeg, hogy vállalkozz arra, hogy utánajársz a témának picit mélyebben, és megosztod velünk, hogy mire jutottál. Persze nem árt, ha már élesben is kipróbáltad, amiről beszélsz. Ha mégsem így lenne, akkor kereshetsz valakit, aki már találkozott vele. Ha el tudod csábítani, akkor adjatok együtt elő, ha nem, akkor csak közvetítsd a tapasztalatait. Csak a lelkesedés kell, az meg tudjuk, hogy megvan bennetek.

Várjuk a jelentkezőket!
