---
layout:     post
title:      A meetup jövője
created_at: 2008-12-08 15:18:51.178762 +01:00
author:     LacKac
author_uri: http://lackac.hu
--- 
Most, hogy már pár hét eltelt a legutóbbi budapest.rb meetup óta, és már [az előadás anyagok is kikerültek][1], ideje azzal foglalkozni, hogy mi legyen a következő alkalommal. Eltelt három hónap, és immár három érzésünk szerint hasznos és jó hangulatú meetupot tudhatunk a hátunk mögött. Mostmár van mire alapozni, és ebből a három alkalomból le tudunk szűrni néhány tanulságot is.

[1]: http://ruby.meetup.hu/blog/2008/12/05/novemberi-eloadasok.html

Két dolog is arra késztetett minket, hogy kicsit elgondolkozzunk a meetup jövőjét illetően. És mielőtt bárki megijedne ettől a mondattól, gyorsan leszögezem, hogy az "abbahagyjuk a meetupot" nem fordult elő az opciók között. Szóval nézzük az összetevőket.

### Helyszín

A KÉK jelenlegi helye, amint azt valószínűleg tudjátok, jövőre lebontásra kerül, ezért januártól mindenféleképpen új helyre kell költöznünk. A KÉK úgy jött, hogy a Newtech Meetup szervezőkön keresztül a budapest.rb-nek is megszereztük ezt a helyet. Természetesen a bontásból adódóan a Newtech is költözik, és ők új helyként a Bem mozit találták maguknak. Az elmondásuk alapján nem rossz hely, *előadós, nagyvászonos, van jó kocsma* és még olcsóbbak is az italok, mint a KÉK-ben. Ha a Newtechnek jó, akkor viszont nekünk valószínűleg egy kicsit nagy.

Valaki javasolta, hogy nézzünk ki inkább egy jobb kocsmát, és béreljünk ott pár asztalt, rakjunk ki egy projektort, és a légkör legyen kicsit informálisabb. Ez sem rossz ötlet, de egyelőre nem tudunk olyan helyről, ahol ezt jól meg lehetne oldani. Szempont, hogy *ne legyen hangos háttérzene*, vagy akár lehessen teljesen kikapcsolni. *Lehessen előadni*, azaz legyen hely a vászonnak és projektornak, de mégjobb ha azt is adnak. Ne legyen nagy alapzaj, *halljuk egymás hangját*. És ha lehet *ne legyen nagyon füstös*, mivel az sokakat zavar (én azt mondanám, hogy egyáltalán ne legyen az, de ilyet úgyse találunk).

### Forma

Próbálkoztunk Newtech szerű 5+5 perces eladásokkal, hosszú előadásokkal, végül pedig 10+5 perces előadásokkal is. Ez az utóbbi tűnt a legmegfelelőbbnek. Ennyi idő alatt nem csak címszavakban lehet beszélni egy témáról, és nem unja nagyon magát az sem, akit épp nem érdekel az aktuális téma. Ebből négy elfér egy alkalmon, és így megmarad a széles látókör.

Többen azt vetették fel, hogy mozduljunk el egy User Group szerű felállás felé. Ez azt jelentené, hogy nem lennének kötött előadások (vagy csak legfeljebb egy), és kötetlenebben folynának le a beszélgetések is. Mi ezt úgy tudnánk elképzelni, hogy *minden alkalomnak lenne egy témája*, amire valaki felkészül, esetleg tart egy prezit, vagy workshopot a témában, amihez a módszereket ő választja meg. Ez nem lenne hosszabb 10-20 percnél. Ez után pedig *tudnánk az adott témában beszélgetni*, vagy akármit. Ha hoztok gépet, akkor akár valami projektet is össze lehet hákolni. Emelett pedig továbbra is teret adnánk a rövidebb előadásoknak is *Lightning Talk* címke alatt. Lehet előre szólni, vagy akár helyszínen felállni, és legfeljebb 5 percben előadni egy szösszenetet, ami lehet gyors projektbemutató, gemajánló, kérdésfelvetés, vagy akármi. Ezekből lehet legfeljebb 3, és ez után jönne az alkalom fő témája.

### Kérdések

Végeredményben két kérdés van, és mindkettőre két válaszlehetőség. [Előadótermes vagy kocsma jellegű](http://www.meetup.com/budapest-rb/polls/161673/) helyszín, illetve [jelenlegi forma, vagy usergroupos](http://www.meetup.com/budapest-rb/polls/161674/) felállás. Linkelve szavazások vannak, jelöljétek be mit szeretnétek inkább. Illetve ***mindenféle véleményt kommenteljetek ide, szeretnénk tudni, hogy mit gondoltok***. Ja, és ha van bármiféle javaslatotok helyszínt illetően, akkor azt is kommenteljétek, vagy írjátok emailben.

### December

Mivel elég kevés idő van a decemberi alkalomig, ezért arra gondoltunk, hogy ezt mindenképpen User Grouposra vesszük, és összeülünk valahol megbeszélni a meetupot, a rubyt, a railst, a merböt, és a világ egyéb nagy dolgait. Ha valakinek van kedve készülni valami érdekes témával, akkor szóljon, és megbeszéljük. **Helyszínjavaslatokat a decemberi alkalomra is várunk a kommentekben.**
