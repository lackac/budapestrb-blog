--- 
created_at: 2010-02-03 11:36:36.763126 +01:00
layout: post
title: "Januári videók és felhívás"
author: LacKac
author_uri: "http://lackac.hu"
---
Múlt hét pénteken elkezdtem írni ezt a bejegyzést, de mikor már egy oldalon túl jártam, lefagyott a TextMate-em, és persze nem volt mentés. Valószínűleg a ProjectPlus plugin okozta, mert mióta felraktam gyakran történt ilyen, előtte pedig egyáltalán nem. Gondoltam leírom ezt is, hátha megment valakit, hogy hasonló dolog történjen vele.

Szóval készen vannak a januári előadások videói. A decemberivel még el vagyok mindig maradva, most viszont az élő rögzítés miatt gyorsan ment, valószínű megtartjuk ezt a workflowt. Egyetlen hibája a videóknak a hangminőség (tudom, nagy hiba). Néhol alig lehet érteni, hogy az előadó mit mond. Ez a kamera beépített mikrofonjának és a hozzá túl közeli projektor búgásának köszönhető. Megpróbáljuk legközelebb egy rendes mikrofonnal kiküszöbölni, ami el is vezet következő témánkhoz (videók a bejegyzés végén).

<a name="tamogatas"></a>
## Támogasd a budapest.rb-t!

A meetup.com-os oldalunknak van egy féléves előfizetési díja, amit egy ideig saját pénzből, majd a budapest.rb egyenlegből finanszíroztunk. Tudom, vannak ingyenes megoldások is, viszont amiket néztünk, annál sokkal jobb volt a meetup.com. Nagy segítség, hogy egy csomó mindenen nem kell gondolkozni, csak úgy van, és működik. A féléves előfizetés kb. 14000&nbsp;Ft és a következő fizetés most februárban esedékes.

Egy másik fontos beruházás egy jóminőségű USB-s mikrofon beszerzése lenne. Körülnéztem, és nagyon sok helyen jókat írnak és ajánlják a Blue [Snowball][1] mikrofonját. Sok ismert podcaster használja, és arra, amire nekünk kellene, úgy tűnik tökéletesen megfelel, és kiváló minőséget produkál. Ennek ára kb. 26000&nbsp;Ft lenne.

[1]: http://www.bluemic.com/snowball/

Eddig az ilyen és ehhez hasonló kiadások fedezésére mindig szponzort kerestünk, de hála a Colabs-nek, most nincsenek rendszeres nagyobb kiadásaink, és így nem igazán éri meg a befektetett energiát és időt, az ezzel való vesződés és papírmunka. Emiatt arra gondoltunk, hogy *Titeket, budapest.rb tagokat kérünk meg a közös ügy támogatására*. Ehhez bárki hozzájárulhat, az alábbi pledgie gomb segítségével. Úgy számoltunk, hogyha minden aktív tag bead 2500-3000&nbsp;Ft-ot (~10€), akkor a fent említett két cél könnyen teljesül. Ha esetleg kicsit kevesebb jönne össze, akkor a szervezőkkel megpróbáljuk kipótolni, de ha sokkal kevesebb, akkor valószínű a mikrofon marad ki, és így nem sokat fog javulni a felvételek minősége.

De mi optimisták vagyunk, és azt reméljük, hogy nem csak a tervezett összeg, hanem akár még több is összejön. Ebben az esetben, a fennmaradó összeget a könyvtárunk további bővítésére és a meetup későbbi kiadásaira fogjuk hasznosítani. Előre is köszönjük a közös ügy támogatását!

Megjegyzés: a pledgie-vel nem sikerült forint alapú kampányt indítani, így helyette az eurót választottam. Figyeljetek erre, amikor az összeget beírjátok. Javasolt összeg: 10€.

{% include donation.html %}

## Januári videók

Annak ellenére, hogy mindegyik előadás egy videóból lett kivágva, és ugyanazokkal a beállításokkal kódoltam, a két villámelőadást a Viddler nem volt hajlandó elfogadni, mindig valami hibát írt ki. Emiatt csak a nagyelőadás nézhető online, a másik kettő az Vészi Gábornak köszönhetően letölthető. Neki és az [EzIT][2]-nek köszönhetjük a kamerát és a felvételt is.

[2]: http://ezit.hu/

* Golda Bence ([Bit and Pixel](http://bitandpixel.hu/)): 2D játékfejlesztés Rubyval, [videó](http://www.viddler.com/explore/budapestrb/videos/22/)
* Nagy Bence ([moly.hu](http://moly.hu)): [Rails pluginek, 2. rész](http://github.com/nagybence/budapestrb), [videó](http://well.done.hu/bprb/nagy_bence-rails_pluginek.mov)
* Orbán Botond ([Blog](http://orbanbotond.blogspot.com/)): Tincturer, [videó](http://well.done.hu/bprb/orban_botond-tincturer.mov)
