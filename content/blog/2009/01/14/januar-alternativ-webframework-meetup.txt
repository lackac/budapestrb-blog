--- 
title:      Január: Alternatív webframework meetup
created_at: 2009-01-14 21:23:18.689066 +01:00
blog_post:  true
author:     LacKac
author_uri: http://lackac.hu
filter:
  - markdown
--- 

A következő alkalmunk jövő hét csütörtök este lesz, és mint [korábban említettük](http://ruby.meetup.hu/blog/2009/01/13/usergroup-tapasztalatok-es-kovetkezo-meetup.html#milegyen) két hosszabb előadásunk lesz. Úgy alakult, hogy mindkét előadás egy-egy webfejlesztéshez használható keretrendszert vesz elő, és egyik sem a Rails. Nem is baj, hiszen nem árt kitekinteni kicsit a legtöbbeknek megszokott kerékvágásból (bocs a képzavarért). Úgyhogy ezt a hónapot kinevezzük az alternatív webframework-ök hónapjának, és megnézzük mi van még a Railsen túl.

## Merb

**Érdi Bálint** fog tartani egy előadást a [rövidesen Rails-be olvadó](http://rubyonrails.org/merb) Merb keretrendszerről. Bár az összeolvadás híre felbolygatta szinte az egész Rubys közösséget, és a főként pozitív visszhang mellett sokan elkezdték temetni a Merb-öt, még így is nagy potenciál van ebben a rugalmas keretrendszerben. Bizonyos dolgokra jelen pillanatban is alkalmasabb lehet, mint más keretrendszerek.

> A Merb körülbelül egy-két éve keletkezett ruby webframework, ami egy 100 soros scriptből indult (ami erb template-eket szolgált ki mongrel alatt). Nem kellett hozzá ez a két év sem, hogy a Rails vetélytársává (v. inkább alternatívájává?) nője ki magát. A Rails 3-ban összeolvad a Rails és a Merb, így úgy tűnik a versenynek vége. Azért érdemes a Merb vitalitásának okait megvizsgálni, annál is inkább, mert ezeket – reményeink szerint – kivétel nélkül mind viszontláthatjuk a Rails 3-ban.
Előadásomban igyekszem bemutatni miben más a Merb, mint a Rails. Lesz szó modularitásról, kódsebességről, ORM-ekről, template engine-ekről, slice-okról és az agnoszticizmusról. Még azt is megtudhatod, mi a leggyorsabb kód: ne hagyd ki!

## Sinatra

**Golda Bence** tartja a másik előadást, és ő pedig még a Merbnél is könnyebb súlyú keretrendszert mutat be. A Sinatra az utóbbi időben rohamosan nyert egyre nagyobb népszerűséget, amit annak köszönhet, hogy rettentően egyszerű használni. Nem túl komplikált webalkalmazásoknál ezért sokkal kevesebb munkát kell belefektetnünk a fejlesztésbe, végeredményként pedig gyorsabb alkalmazást kapunk, mintha nagyobb keretrendszert használtunk volna.

> Az előadás célja a Ruby webes keretrendszerek egyik legkisebb, legrugalmasabb változatának bemutatása, illetve egy demó keretében a használatának prezentálása.  Szó lesz még adatbáziskezelők illesztéséről, megjelenítésről (haml+sass, erb) és arról, hogy hogyan élesíthetjük elkészült alkalmazásainkat.

## Helyszín

A meetup helyszíne még most sem fix, de már erősen alakul, értesítünk titeket, amint sikerül rögzíteni.
