--- 
title:      UserGroup tapasztalatok és következő meetup
created_at: 2009-01-13 12:46:54.171117 +01:00
blog_post:  true
author:     LacKac
author_uri: http://lackac.hu
filter:
  - markdown
--- 

* [UserGroup tapasztalatok](#usergroup)
* [Mi legyen?](#milegyen)
* [Január](#januar)

<a name="usergroup"></a>
## UserGroup tapasztalatok

Régóta adósok vagyunk egy értékeléssel a legutóbbi kísérleti UserGroup szerű alkalmunkról. Kezdjük előbb a pozitív dolgokkal. Szerintem jó volt kicsit informálisabb légkörben leülni és beszélgetni. Jobban beleszólhattak azok is az aktuális témába, akik éppen nem előadóként szerepeltek.

Ennyivel viszont túl is vagyok azon, ami nekem tetszett az alkalomból. Nem igazán jött be viszont, hogy csak kalandoztunk a témák között. Nem tudok olyan dolgot mondani, amit el tudtam volna hozni az alkalomból. Azt előtte is tudtam, hogy ki akarom próbálni a Merb-et és a CouchDB-t, viszont plusz információkkal nem lettem gazdagabb. Ráadásul egy-két domináns személy beszélt nagyjából végig, és nem volt vonala a beszélgetésnek.

A budapest.rb meetupnak a következők a céljai:

* találkozás más Ruby fejlesztőkkel
* ismeretek, tapasztalatok megosztása
* érdekesebb témákról mélyebb áttekintések
* socializing

A UserGroupos alkalmon ebből (legalábbis számomra) csak az első és utolsó teljesült. További hátránya a UserGroupos változatnak, hogy csak kis létszámot tud eltartani. Bár valóban csökkent az utóbbi pár hónapban a résztvevők száma, ezt be lehet tudni a határidőknek és a karácsonyi láznak is. Jó lenne, ha nem a helyszín vagy a forma limitációi határoznák meg a résztvevők maximális számát.

<a name="milegyen"></a>
## Akkor milyen legyen?

Bencével úgy gondoltuk, hogy visszatérünk az előadásos rendszerhez. Szeretnénk, ha a UserGroupos változat előnyei is megmaradnának, ezért a következőt gondoltuk ki.

* Két hosszabb előadás lesz
* Mindegyik fél órás, amit az előadó úgy oszt be, ahogy akar (pl. 10p előadás + 20p beszélgetés, vagy fordítva)
* Ha valakinek van valami rövid bemutatója (Lightning talk), akkor azt is bevesszük (alkalmanként max. 1-2)
* Előadások után ha a hely engedi ott, vagy egy közeli szórakozóhelyen összeülünk szocializálódni, mélyebben megbeszélni az elhangzottakat, vagy továbbtárgyalni pár érdekesebb részét

Így aki nem csak sörözni akar, annak is érdemes eljönnie az érdekes témák miatt. Igyekszünk változatos témákat keresni, és ebben várjuk a ti javaslataitokat is. Olyan témát is javasolhattok, amihez nem tudok előadót ajánlani, de szeretnétek hallani róla. Előadót is javasolhattok, akár magatokat is. Erre most itt egy újabb lehetőség. Elindítottunk egy [oldalt a UserVoice](http://bprb.uservoice.com/)-on, amin keresztül könnyebben tudtok témát és előadót ajánlani, vagy akár csak szavazni a mások által ajánlottakra.

<a name="januar"></a>
## Január

Helyként a jelenlegi Newtech Meetup helyszín Bem Mozit szemeltük ki. A Newtechnek kicsit kicsi volt, nekünk kényelmes lesz. Van sörözője, ahova az előadások után be tudunk ülni. Még szervezés alatt áll, hogy oda tudjunk menni, írunk róla, ha lesz végleges helyszín.

A januári két témánk már meg is van, de a bejelentés holnapra várható (pár apró dolgot még tisztázni kell). Időpont *január 22. (jövő hét csütörtök) 19.00*.
